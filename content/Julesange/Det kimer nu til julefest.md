---
title: "Det kimer nu til julefest"
tekst: "N. F. S. Grundtvig, 1817"
melodi: "C. Balle, 1850"
nummer: "228"
---
1\.\
Det kimer nu til julefest,\
det kimer for den høje gæst,\
som steg til lave hytter ned\
med nytårsgaver: fryd og fred.

2\.\
O, kommer med til Davids by,\
hvor engle sjunger under sky,\
o, ganger med på marken ud,\
hvor hyrder hører nyt fra Gud!

3\.\
Og lad os gå med stille sind\
som hyrderne til barnet ind,\
med glædestårer takke Gud\
for miskundhed og nådesbud!

4\.\
O Jesus, verden vid og lang\
til vugge var dig dog for trang,\
for ringe, om med guld tilredt\
og perlestukken, silkebredt.

5\.\
Men verdens ære, magt og guld\
for dig er ikkun støv og muld,\
i krybben lagt, i klude svøbt,\
et himmelsk liv du har mig købt.

6\.\
Velan, min sjæl, så vær nu glad,\
og hold din jul i Davids stad,\
ja, pris din Gud i allen stund\
med liflig sang af hjertens grund!

7\.\
Ja, sjunge hver, som sjunge kan:\
Nu tændtes lys i skyggers land,\
og ret som midnatshanen gol,\
blev Jakobs stjerne til en sol!

8\.\
Nu kom han, patriarkers håb,\
med flammeord og himmeldåb,\
og barnet tyder nu i vang,\
hvad David dunkelt så og sang.

9\.\
Kom, Jesus, vær min hyttegæst,\
hold selv i os din julefest,\
da skal med Davidsharpens klang\
dig takke højt vor nytårssang!\
