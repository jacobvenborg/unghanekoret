---
title: "Juletræet med sin pynt"
tekst: "Mogens Lorentzen, 1939"
melodi: " Egil Harder, 1940"
nummer_v18: "259"
tema: "Året - jul"
---

1\.\
Juletræet med sin pynt\
venter på, vi får begyndt.\
Aldrig har det vær't så grønt,\
aldrig har det vær't så kønt.\
Og fra selve himlen gled\
vist den store stjerne ned.

2\.\
Hjerter klippet med en saks\
af den fingernemme slags,\
kræmmerhus med krøllet hank,\
som så let får en skavank,\
kurve, kugler, fugle, flag,\
op og ned og for og bag.

3\.\
Når de mange fine ting\
hænger roligt rundt omkring,\
og når alle lys er tændt,\
og her lugter brunt og brændt,\
er det som en sommerdag\
der, hvor træet kommer fra.

4\.\
Alle vegne ud og ind\
glimrer edderkoppespind,\
mon der ikke bor en spurv\
her i denne lille kurv?\
Kræmmerhus med nødder i\
er grangiv'lig kogleri.

5\.\
Juletræet på besøg\
hilser os fra eg og bøg\
med besked derude fra,\
at det lysner dag for dag,\
og at solen fra sit skjul\
ønsker os en glæd'lig jul.