---
title: "Elefantens vuggevise"
tekst: "Harald H. Lund, 1948"
melodi: "Mogens Jermiin Nissen, 1948"
categories: "Andre sange"
---

***

1\.\
Nu tændes der stjerner på himlens blå,\
halvmånen løfter sin sabel.\
Jeg våger at ikke de slemme mus\
Skal liste sig op i din snabel.\
Sov sødt, lille jumbo og visselul,\
nu bliver skoven så dunkel.\
Nu sover tante den gamle struds,\
og næsehornet din onkel.

2\.\
Nu kalder i søvne den vilde gnu\
i krattet af store lianer.\
og aberne synger sig selv i søvn\
i vuggen af grønne bananer.\
Sov sødt, lille jumbo, dit lille pus!\
Slet intet, min ven, skal du mangle.\
I morgen får du en kokosnød,\
og den skal du bruge som rangle.

3\.\
En zebra tager sin natdragt på\
med sorte og hvide striber,\
Et flyveegern med lådne ben\
sidder i mørket og piber.\
Sov sødt lille jumbo, nu er du vel mæt?\
Du kender ej husmodersorgen.\
En lille plantage på tusinde rør\
dem skal vi ha' syltet i morgen!

4\.\
Hør tigeren brøler sin aftensang\
og spejder mod alle kanter -\
Ved vadestedet, med slebet klo,\
der lister den sorte panter.\
Sov tyst, lille jumbo, dit lille myr,\
din nuttede lille rødbede.\
Du bad mig fortælle et eventyr -\
nu sover du sødt allerede.