---
title: "Godmorgen lille land"
tekst: "Niels Brunse, 1998"
melodi: "Carsten Johs. Mørch, 1998"
nummer: "30"
tema: "Morgen"
---
1\.\
Godmorgen, lille land!\
Et land med sol, et land med dis,\
med kyst af sten og sand,\
som havets bølger slikker,\
med bakker skabt af is,\
koldt eller venligt skiftevis.

2\.\
Godmorgen, ø ved ø!\
Nu ser vi Danmarks buetegn\
med blink af hav og sø,\
de slanke, lyse broer.\
I sol, i blæst, i regn\
bærer de os fra egn til egn.

3\.\
Godmorgen, hver og en,\
som sidder ved et morgenbord\
fra Skagens hvide gren\
til Gedsers lange odde,\
på vores prik mod nord\
her på den kuglerunde jord.

4\.\
Godmorgen, stå nu op!\
Stå ud af drøm og tankespind\
og stræk din tunge krop,\
for ingen er alene;\
når verden lukkes ind,\
bygger vi bro fra sind til sind.