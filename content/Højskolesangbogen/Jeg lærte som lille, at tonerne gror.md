---
title: "Jeg lærte som lille, at tonerne gror"
tekst: "Kirsten Hammann, 1998"
melodi: "Thorbjørn Krogshede, 2018 og Tage Nielsen, 1998 "
nummer_v18: "170"
nummer_v19: "188"
tema: "Sprog og ånd"
---

1\.\
Jeg lærte som lille, at tonerne gror\
i solskin på kornmark og bakke,\
her gik jeg af sted med min syngende mor,\
og bidrog til fuglenes snakke.\
Jeg lærte om engen, der summer af sol,\
og natten, den lyse, som blunder,\
og lånte fra sangskattens sære reol\
en hyldest til sommerens under.

2\.\
En trille fra skoven skal synges retur\
og glide med vandet i bækken,\
den snor sig i frodig og sangbar natur\
med omkvæd fra frøernes kvækken.\
Og markvejen stiger med frisk energi\
til toppen, hvor fjordlyset blænder,\
og falder til ro i en kær melodi,\
som formet af venlige hænder.

3\.\
Da rynker han panden, vor jords dirigent,\
og buldrer, så fuglene tier,\
og skyen går løs på sit slaginstrument\
og brager mod landskab og diger.\
Så skifter humøret, og vredens kaptajn\
og alle soldaterne tripper,\
nu drager de ud mod en fjernere egn,\
det lysner og fuglene pipper.

4\.\
Jeg mærker et pulsslag af blomsternes duft\
og husker fra sangbogens mester,\
at her må jeg give min kærlighed luft\
i strofer, som smælder og fester.\
For ser jeg en bisværm, en gumlende ko,\
et lysvæld i bøgenes kroner,\
så kan jeg med sangen mit Danmark betro,\
den glæde, jeg føler, i toner.