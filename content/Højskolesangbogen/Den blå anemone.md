---
title: "Den blå anemone"
tekst: "Kaj Munk, 1943"
melodi: "Egil Harder, 1945"
nummer: "262"
tema: "Året - tidligt forår"
---
1.<br>
Hvad var det dog, der skete?<br>
Mit vinterfrosne hjertes kvarts<br>
må smelte ved at se det<br>
den første dag i marts.<br>
Hvad gennembrød den sorte jord<br>
og gav den med sit søblå flor<br>
et stænk af himlens tone?<br>
Den lille anemone,<br>
jeg planted dér i fjor.<br>

2.<br>
På Lolland jeg den hented,<br>
et kærtegn fra min fødeø.<br>
Så gik jeg her og vented<br>
og tænkte: »Den må dø;<br>
den savner jo sit skovkvarter,<br>
sin lune luft, sit fede ler;<br>
i denne fjendske zone<br>
forgår min anemone;<br>
jeg ser den aldrig mer«.<br>

3.<br>
Nu står den der og nikker<br>
så sejersæl i Jyllands grus<br>
ukuelig og sikker<br>
trods ensomhed og gus,<br>
som om alverdens modgang her<br>
har givet den et større værd,<br>
en lille amazone<br>
og dog min anemone<br>
som søens bølge skær.<br>

4.<br>
Hvad var det dog, der skete?<br>
Mit hjerte koldt og hårdt som kvarts<br>
det smelter ved at se det<br>
den første dag i marts.<br>
Jeg tænkte: »Evigt skiltes ad<br>
min sjæl og glæden«. da jeg sad<br>
i vint'rens grumme done.<br>
Nu gør min anemone<br>
ig atter fri og glad.<br>

5.<br>
For denne rene farve<br>
den er mig som en vårens dåb,<br>
den la'r mig nyfødt arve<br>
en evighed af håb.<br>
Så bøjer jeg mig da mod jord<br>
og stryger ømt dit silkeflor,<br>
en flig af nådens trone.<br>
Du lille anemone,<br>
hvor er vor skaber stor!<br>
