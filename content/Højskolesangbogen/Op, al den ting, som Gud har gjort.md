---
title: "Op, al den ting, som Gud har gjort"
tekst: "H. A. Brorson, 1734"
melodi: "Bøhmisk melodi fra tjekkisk sangbog, omkring 1576"
nummer_v18: "47"
tema: "Tro"
---
*Noter: Forkortet (!)*

***

1\.\
Op al den ting, som Gud har gjort,\
hans herlighed at prise!\
Det mindste, han har skabt, er stort\
og kan hans magt bevise.

2\.\
Gik alle konger frem på rad\
i deres magt og vælde,\
de mægted ej det mindste blad\
at sætte på en nælde.

3\.\
Det mindste græs jeg undrer på\
i skove og i dale,\
hvor skulle jeg den visdom få\
om det kun ret at tale!

4\.\
Hvad skal jeg sige, når jeg ser,\
at alle skove vrimle,\
de mange fuglesving, der sker\
op under Herrens himle!

5\.\
Hvad skal jeg sige, når jeg går\
blandt blomsterne i enge,\
når fuglesangen sammenslår\
som tusind harpestrenge!

6\.\
Hvad skal jeg sige, når mit sind\
i havets dybe grunde\
kun dog så lidt han kige ind\
og ser så mange munde!

7\.\
Hvad skal jeg sige, når jeg ser,\
hvor stjerneflokken blinker,\
hvor mildt enhver imod mig ler\
og op til himlen vinker!

8\.\
Hvad skal jeg sige, når jeg op\
til Gud i ånden farer\
og set den store kæmpetrop\
af blide engleskarer!

9\.\
Hvad skal jeg sige? - Mine ord\
vil ikke meget sige:\
O Gud, hvor er din visdom stor,\
din godhed, kraft og rige!

10\.\
Op, stemmer alle folk på jord\
med frydetone sammen:\
Halleluja, vor Gud er stor!\
Og himlen svare: Amen!