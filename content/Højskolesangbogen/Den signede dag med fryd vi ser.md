---
title: "Den signede dag med fryd vi ser"
tekst: "N. F. S. Grundtvig, 1826"
melodi: "C. E. F. Weyse, 1826"
nummer: "1"
tema: "Morgen"
---
1\.\
Den signede dag med fryd vi ser<br>
af havet til os opkomme,<br>
den lyse på himlen mer og mer<br>
os alle til lyst og fromme!<br>
det kendes på os som lysets børn,<br>
at natten hun er nu omme!<br>

2\.\
Den signede stund, den midnatstid,<br>
Vorherre han lod sig føde,<br>
da klared det op i østerlid<br>
til dejligste morgenrøde,<br>
da lyset oprandt, som jordens bold<br>
skal lysne udi og gløde.<br>

3\.\
Om levende blev hvert træ i skov<br>
og var så hvert blad en tunge,<br>
de kunne dog ej Guds nådes lov<br>
med værdelig røst udsjunge,<br>
thi evig nu skinner livets lys<br>
for gamle og så for unge.<br>

4\.\
Thi takke vi Gud, vor fader god,<br>
som lærken i morgenrøde,<br>
for dagen, han os oprinde lod,<br>
for livet, han gav af døde.<br>
Den signede dag i Jesu navn<br>
os alle vort liv forsøde!<br>

5\.\
Nu sagtelig skrid, vor højtidsdag,<br>
med stråler i krans om tinde!<br>
hver time til herrens velbehag<br>
som bække i eng henrinde,<br>
til frydelig sig til sidst de sno<br>
op under de grønne linde!<br>

6\.\
Som guld er den årle morgenstund,<br>
når dagen opstår af døde,<br>
dog kysser os og med guld i mund<br>
den liflige aftenrøde,<br>
så tindre end må det matte blik,<br>
de blegnede kinder gløde.<br>

7\.\
Så rejse vi til vort fædreland,<br>
der ligger ej dag i dvale,<br>
der stander en borg så prud og grand<br>
med gammen i gyldne sale,<br>
så frydelig dér til evig tid<br>
med venner i lys vi tale!<br>
