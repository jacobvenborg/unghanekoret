---
title: "Det er lærkernes tid"
tekst: "Ludvig Holstein, 1903"
melodi: "Thorvald Aagaard, 1927"
nummer_v18:: "268"
nummer_v19: "289"
tema: "Året - tidligt forår"
---

1\.\
Det er lærkernes tid.\
Ad usynlige gange\
pile deres sange\
gennem en luft,\
som er sitrende blid, -\
det er lærkernes tid.

2\.\
Det er abildens tid.\
Over grene og kviste\
myldre og briste\
hvirvlende stjerner,\
til stammen står hvid, -\
det er abildens tid.

3\.\
Det er bristningens tid.\
I kirsebærlunden\
brast under hunnen\
ægget i nat,\
nu begynder dens flid, -\
det er bristningens tid.

4\.\
Og forløsningens tid.\
Vågn, hvad der blunder,\
brist som et under,\
drøm i hvert sind, -\
det er bristningens tid\
og forløsningens tid. -