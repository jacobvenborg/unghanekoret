---
title: "Vi, der valgte regnen"
tekst: "Frank Jæger, 1953"
melodi: "Tony Vejslev, 1953"
nummer: "116"
tema: "Liv"
---
1\.\
Vi, der valgte regnen,<br>
vi har lange, valne fingre<br>
og et stort og frodigt hår.<br>
Vi får markens grønne grøde<br>
kastet ned i vore lunger, mens vi går.<br>
<br>

2\.\
Vi, der valgte natten,<br>
vi får uglerunde øjne<br>
sået til med sære syn.<br>
Vore fødder træder varsomt,<br>
og en tanke trykker sårt på vore bryn.<br>
<br>

3\.\
Vi, der valgte landet,<br>
har lidt evig jord i lommen<br>
og på vore ellesko.<br>
Vore tænder knuser kerner,<br>
tag en enkelt, tag en håndfuld eller to.<br>
<br>

4\.\
Vi, der vælger livet,<br>
går en dag på tværs af vejen,<br>
ender i et efterår.<br>
Vi får regnen, natten, landet<br>
trykket ind mod vore hjerter, mens vi går.<br>
