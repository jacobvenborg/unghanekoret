---
title: "Du danske sommer, jeg elsker dig"
tekst: "Thøger Larsen, 1923"
melodi: "Otto Mortensen, 1932"
nummer: "321"
tema: "Året - højsommer"
---
1\.\
Du danske sommer, jeg elsker dig\
skønt du så ofte har sveget mig\
Snart kolde farver i sky og vand\
snart nøgne piger ved hver en strand.\
Mer,mer, mer,\
jeg dog dig elsker, hver gang du ler.

2\.\
Du er i sindet jo lunefuld\
dog hjertet inderst er pure guld,\
et eventyr er dit glade navn,\
og blomster lyser ud af din favn.\
Korn, korn, korn\
I drømme gror under månens horn.

3\.\
Når dine bølger mod bredden gik,\
beruset blå som gudinders blik\
en ungdom jubled din lovsang ud,\
kun klædt i solskin og brunet hud.\
Ned, ned ned\
til dåb i glemsel og evighed.

4\.\
Og når du strakte med åbent sind\
de lyse nætter i himlen ind,\
imens det dufted' af hyld og hø,\
vi bad: lad drømmen dog aldrig dø!\
Ak,ak, ak!\
Vort hjerte svulmed' af tro og tak.

5\.\
Og stundom ud af din fulde glød\
sprang lynet fra skyen i jordens skød\
og tordenlatter og tordenregn\
din trolddom spændte fra egn til egn\
Vild, vild vild\
er, skønne sommer, din kraft og ild.

6\.\
Du danske sommer, min hilsen tag,\
du lyse nat og du lyse dag!\
Går tit du kold over landet hen,\
jeg véd, du kommer dog hed igen\
Ja, ja, ja,\
jeg véd, dit hjerte er guld endda.\
