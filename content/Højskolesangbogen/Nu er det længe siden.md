---
title: "Nu er det længe siden"
tekst: "Jeppe Aakjær, 1906"
melodi: "Olaf Ring, 1940"
nummer_v18: "334"
nummer_v19: "351"
tema: "Året - sensommer"
---

1\.\
Nu er det længe siden,\
men end det gemmes i mit sind -\
hvordan i barndomstiden\
den kære rug kom ind.\
Hvordan dens kernetunge top\
ved moders svage kræfter\
blev lagt i lugen op.

2\.\
Først bredte mor et klæde\
så ømt som nogen højtidsdug;\
der måtte ingen træde\
med sko i høstens rug.\
Så fejed hun med limens rest\
hvert snavset strå til side\
som for en hædersgæst.

3\.\
Den kære rug var gæsten,\
som gjorde hvert et barn så spændt;\
se, far han lægger vesten\
og ser så indadvendt.\
En skælven i et ydmygt sind,\
en bøn til altets skaber,\
før avlen bringes ind.

4\.\
Og neg for neg forsvinder\
og bliver under bjælken sat;\
og far får røde kinder\
og spindelvæv om hat.\
Men mor er lige hvid og bleg,\
hvor meget hun end stræber\
med rugens tunge neg.

5\.\
Det går mod aftentide;\
snart skinner månen fuld og rund\
på gavl og vægge hvide\
og ned i vognens bund.\
Mor standser træt og titter ind;\
far kommer hen til lugen\
og klapper hendes kind.

6\.\
Og barnet, som har løbet\
sig træt i dagens muntre leg,\
det er nu stille krøbet\
ind under hjulets eg;\
dér høres dette skarpe knald\
fra vognens fjæl mod sandet\
af ørentvistens fald.

7\.\
Og mellem hjulets eger\
går stjerneblink og måneskin,\
og milde vinde hveger,\
mens barnet slumrer ind -\
Så slutter far i Jesu navn,\
og hjemmet går til hvile\
med høsten i sin favn.

> *Ordforklaringer*\
> 2.5 limens rest: den slidte fejekost af revlingris\
> 6.4 eg: tværstang mellem nav og fælg på hjulet\
> 7.3 hveger: bevæger sig blødt flakkende