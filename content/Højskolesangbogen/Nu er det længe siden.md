---
title: "Nu er det længe siden"
tekst: "Jeppe Aakjær, 1906"
melodi: "Olaf Ring, 1940"
nummer: "334"
tema: "Året - sensommer"
---
1.<br>
Nu er det længe siden,<br>
men end det gemmes i mit sind -<br>
hvordan i barndomstiden<br>
den kære rug kom ind.<br>
Hvordan dens kernetunge top<br>
ved moders svage kræfter<br>
blev lagt i lugen op.<br>

2.<br>
Først bredte mor et klæde<br>
så ømt som nogen højtidsdug;<br>
der måtte ingen træde<br>
med sko i høstens rug.<br>
Så fejed hun med limens rest<br>
hvert snavset strå til side<br>
som for en hædersgæst.<br>

3.<br>
Den kære rug var gæsten,<br>
som gjorde hvert et barn så spændt;<br>
se, far han lægger vesten<br>
og ser så indadvendt.<br>
En skælven i et ydmygt sind,<br>
en bøn til altets skaber,<br>
før avlen bringes ind.<br>

4.<br>
Og neg for neg forsvinder<br>
og bliver under bjælken sat;<br>
og far får røde kinder<br>
og spindelvæv om hat.<br>
Men mor er lige hvid og bleg,<br>
hvor meget hun end stræber<br>
med rugens tunge neg.<br>

5.<br>
Det går mod aftentide;<br>
snart skinner månen fuld og rund<br>
på gavl og vægge hvide<br>
og ned i vognens bund.<br>
Mor standser træt og titter ind;<br>
far kommer hen til lugen<br>
og klapper hendes kind.<br>

6.<br>
Og barnet, som har løbet<br>
sig træt i dagens muntre leg,<br>
det er nu stille krøbet<br>
ind under hjulets eg;<br>
dér høres dette skarpe knald<br>
fra vognens fjæl mod sandet<br>
af ørentvistens fald.<br>

7.<br>
Og mellem hjulets eger<br>
går stjerneblink og måneskin,<br>
og milde vinde hveger,<br>
mens barnet slumrer ind -<br>
Så slutter far i Jesu navn,<br>
og hjemmet går til hvile<br>
med høsten i sin favn.<br>
