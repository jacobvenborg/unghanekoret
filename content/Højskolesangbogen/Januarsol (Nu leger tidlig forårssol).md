---
title: "Januarsol/Nu leger tidlig forårssol"
tekst: "Piet Hein, 1994"
melodi: "Jens Nielsen, 2006"
nummer: "260"
tema: "Året - tidligt forår"
---
1\.\
Nu leger tidlig forårssol\
om Sjællands frosne strå.\
Den kolde, lyse vinterjord\
er god at vandre på.\
Et blaf af blegt og lunet lys\
har vasket by og træ’r.\
Hvor tydelige alle ting.\
Hvor virkeligt et vejr.\

2\
Et træ står rakt mod rummets dyb\
med nye skud på spring,\
forgrenet som et slægtens træ\
med livets lys omkring,\
med roden i den hårde jord\
og stammen strid af liv.\
Det gode gribelige nu.\
Det lange perspektiv.\

3\.\
Han søgte virkelige ting\
og ingen verdensflugt.\
Den vare sans, det vide syn,\
hvor virkeligt, hvor smukt.\
Luk verdens svale, skarpe sol\
og klare syner ind.\
I dag som da skal livet gro\
af karske, sobre sind.\

4\.\
Nu tungetaler mørkemænd\
i magisk mulm på ny.\
Man håber sig en billig tro\
og lusker sig i ly.\
Men åbent, uforfærdet sind,\
og udsyn støbt i ord,\
er stærk som dette klare lys\
mod denne kolde jord.\
