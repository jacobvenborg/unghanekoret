---
title: "Jeg ved en lærkerede"
tekst: "Harald Bergstedt, 1921"
melodi: "Carl Nielsen, 1924"
nummer: "102"
tema: "Liv"
---
1\.\
Jeg ved en lærkerede\
jeg siger ikke mer;\
den findes på en hede,\
et sted, som ingen ser.

2\.\
I reden er der unger\
og ungerne har dun.\
De pipper, de har tunger,\
og reden er så lun.

3\.\
Og de to gamle lærker,\
de flyver tæt omkring.\
Jeg tænker nok, de mærker,\
jeg gør dem ingenting.

4\.\
Jeg lurer bag en slåen.\
Der står jeg ganske nær.\
Jeg rækker mig på tåen\
og holder på mit vejr.

5\.\
For ræven han vil bide\
og drengen samle bær.\
Men ingen skal få vide,\
hvor lærkereden er.\
