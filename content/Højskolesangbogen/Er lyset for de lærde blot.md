---
title: "Er lyset for de lærde blot"
tekst: "N. F. S. Grundtvig, 1839"
melodi: "Thomas Laub, 1919"
nummer: "89"
tema: "Liv"
---
1\.\
Er lyset for de lærde blot\
til ret og galt at stave?\
Nej, himlen under flere godt,\
og lys er himlens gave,\
og solen står med bonden op,\
slet ikke med de lærde,\
oplyser bedst fra tå til top,\
hvem der er mest på færde.

2\.\
Er lyset i planeter kun,\
som ej kan se og mæle?\
Er ikke ordet i vor mund\
et lys for alle sjæle!\
Det giver os for ånder syn,\
som solens skin for kroppe,\
det slår i sjælen ned som lyn\
fra skyerne hist oppe.

3\.\
Er lys på visse vilkår blot\
så halvvejs at ophøje?\
Gør det ej alle vegne godt!\
Er lys ej livets øje!\
Skal for misbrugens skyld måske\
på åndens himmelbue\
vi heller mulm og mørke se\
end solens blanke lue!

4\.\
Nej, aldrig spørges det fra Nord,\
vi lyset vil fordunkle!\
Som nordlys i fribårne ord\
det sås på himlen funkle,\
og ses det skal ved nordens pol,\
ej blot i kroppens rige:\
midsommerens den bolde sol\
vil ej for midnat vige!

5\.\
Oplysning være skal vor lyst,\
er det så kun om sivet,\
men først og sidst med folkerøst\
oplysningen om livet;\
den springer ud af folkedåd\
og vokser, som den vugges,\
den stråle i vort folkeråd,\
til aftenstjernen slukkes!\
