---
title: "Nu skal det åbenbares"
tekst: "N. F. S. Grundtvig, 1834"
melodi: "J. P. E. Hartmann, 1868"
nummer_v18: "88"
tema: "Liv"
---

1\.\
Nu skal det åbenbares,\
at gammel kærlighed\
i hver en skærsild klares\
og er for rust i fred.\
For levende og døde\
kan daners hjerter bløde,\
men isne kan de ej!

2\.\
End lever kærligheden,\
som aldrig skal forgå,\
men klare sig herneden\
til livet at forstå,\
til klart ham at begribe,\
der evig er i live,\
som kærligheden selv.

3\.\
Så er da ikke brustet\
"fuldkommenhedens bånd",\
vor kæde er ej rustet,\
den bryder ingen hånd,\
men af hvert led udspringer\
en blomst med fuglevinger\
til gyldenårets krans.

4\.\
Ja, kæden af kærminder\
man sagtens prise tør:\
jo stærkere den binder,\
des friere den gør,\
jo længer den mon vare,\
des mindre står den fare,\
des gyldnere den bli'r.

5\.\
Man længe nok må sige,\
at kærlighed er blind,\
det bli'r dog lysets rige,\
hvor ret den strømmer ind.\
Og han har aldrig levet,\
som klog på det er blevet,\
han først ej havde kær.

6\.\
Fra arildstid her inde\
vi elsked "liv og fred",\
og hos vor dannekvinde\
vi elsked kærlighed,\
så, er den livets gåde,\
den sikkert bedst vil råde\
fuldvoksne dannemænd.

7\.\
Et lys sig da udbreder,\
som trindt i mark og skov\
om liv og sandhed freder,\
forklarer friheds lov,\
som idræt, ord og tanker\
kun holder så i skranker,\
at frihed kan bestå!

8\.\
Da skal man freden fatte\
som livets sommervejr.\
Da skal man kæmpen skatte,\
som drog for den sit sværd,\
ej alt i fred-lér forme,\
men vælge livets storme\
for gravens stille ro.

9\.\
Da skal man forskel kende\
på solskin og på lyn,\
skønt begge de kan brænde\
og skabe klare syn,\
thi, som fornuften giver,\
det ene lys opliver,\
det andet slår ihjel!