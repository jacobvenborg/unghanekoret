---
title: "Midsommerteltet, de lyse nætter"
tekst: "Johannes V. Jensen, 1936"
melodi: "Åge Nielsen, 1971"
nummer: "317"
tema: "Året - midsommer"
---
1.<br>
Midsommerteltet, de lyse nætter,<br>
står tjældet over de danske sletter.<br>
Som søer, rørt af en brise, kornet<br>
nær kysten står under månehornet.<br>
Og bål som tændes på næs og bavn,<br>
et budskab bringer fra stavn til stavn.<br>

2.<br>
Sent høres fugle, som ej vil sove.<br>
Det kalder, drager fra dunkle skove.<br>
Den hvide nat, hvor der vågent drømmes,<br>
bedårer mange; mod skoven strømmes.<br>
Og ungersvend en forsmår sin seng,<br>
før sol står op over dugvåd eng.<br>

3.<br>
Skærsommer breder sin blomsterhynde<br>
med alle urter og årets ynde.<br>
Og glædedrukkent der fejres sommer,<br>
i skoven jubel og dunk af trommer.<br>
Og når raketter og blus er brændt,<br>
og asken kold, da er solen vendt.<br>

4.<br>
At sommer kommer, og sommer lakker,<br>
så tit vi oplever det vi takker.<br>
For årets genkomst, for årets vaner,<br>
og soles vandring på stjernebaner,<br>
for himmellegemers faste gang,<br>
en glædesild og en solhvervssang!<br>

5.<br>
Lad det fordybe din andagt, broder:<br>
dit timeglas er i takt med kloder.<br>
Dit sommerblus, som kun stakket blænder,<br>
er ild af altets, der aldrig ender.<br>
Se, skov og eng står igen i flor:<br>
Velsign din sol og velsign din jord!<br>
