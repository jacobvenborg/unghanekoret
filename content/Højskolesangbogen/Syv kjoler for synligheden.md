---
title: "Syv kjoler for synligheden"
tekst: "Pia Tafdrup, 2011"
melodi: "Janne Mark, 2019"
nummer_v18: "219"
tema: "Frihed og fællesskab"
---

1\.\
Jeg syr en kjole, som kan bæres\
stolt af den, der fødes med en\
tillidsgnist i hjertets kar, den\
passer fuldendt stor og lille,\
spindes stærkt af regnens bue,\
den kan nydes hele livet,\
hvis der værnes godt om klædet.

2\.\
Jeg syr en kjole, som kan bæres\
tyst af frygtens nye offer,\
den kan passe stor og lille,\
skjuler ikke sårbarhed, som\
flokkevis af fugle jages\
ud af træets tætte krone,\
flagrer stoffet op i vinden.

3\.\
Jeg syr en kjole, som kan bæres\
let af hadets nye offer,\
den er farvet rød af blodet\
og har tordensorte kanter,\
den kan passe stor og lille,\
den, der mindst af alt vil tro, der\
skulle skiftes tøj før natten.

4\.\
Jeg syr en kjole, som kan bæres\
af en kold kynismes offer,\
den kan passe stor og lille,\
kjolens vanvidsstof er gjort af\
ild, som ingen skylregn slukker,\
den skal minde om, at jorden\
når som helst kan åbne sig.

5\.\
Jeg syr en kjole, som kan dække\
størknet blod på dødens offer,\
den kan skjule stor og lille,\
den er formet efter grådens\
dybe furer over kinden,\
klædet matcher mørkets vægge,\
freden i hver grav på kloden.

6\.\
Jeg syr en kjole, som kan bæres\
i en tågedøs af sorgens\
offer, viet til en slægtning\
og til venner af den døde,\
den kan passe stor og lille,\
vredens første lys er synligt\
mellem blygrå smertetråde.

7\.\
Jeg syr på kjolen, som kan bæres\
trygt af den, der kender håbet,\
vævet ind er venners latter,\
stille glædestårer, lysten\
til at vågne op på trods af\
liv, som katastrofen tog -- den\
reflekterer solens stråler.