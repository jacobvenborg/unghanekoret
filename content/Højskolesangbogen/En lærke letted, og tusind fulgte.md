---
title: "En lærke letted, og tusind fulgte"
tekst: "Mads Nielsen, 1945"
melodi: "Matthias Christensen, 1945"
nummer_v18: "514"
tema: "Historien"
---
1\.\
En lærke letted, og tusind fulgte,\
og straks var luften et væld af sang.\
De tusind tårne tog til at tone,\
så landet fyldtes af klokkers klang,\
og byer blomstred i rødt og hvidt,\
og det var forår og Danmark frit,\
-- ja, Danmark frit.

2\.\
Det var en morgen som tusind andre\
og ingen morgen i tusind år,\
da Danmark vågned med klare øjne\
til glædestimer og frimandskår,\
og landet lyste fra sund til klit,\
for det var forår og Danmark frit,\
-- og Danmark frit.

3\.\
Vi mindes stille de tapre døde,\
hvis navne lever i Danmarks navn,\
og takken søger til dem, der segned,\
og dem, der sidder med tunge savn.\
Gud trøste dem, der har lidt og stridt,\
til det blev forår - og Danmark frit,\
-- og Danmark frit.

4\.\
Men du, som styrter de stoltes riger\
og løser fangne af bolt og bånd,\
dig flyver hjerternes tak i møde.\
Vor skæbne er i din stærke hånd.\
Nu er det forår og Danmark frit,\
velsign det, Herre, fra sund til klit,\
-- fra sund til klit.\
