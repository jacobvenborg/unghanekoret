---
title: "En lærke letted, og tusind fulgte"
tekst: "Mads Nielsen, 1945"
melodi: "Matthias Christensen, 1945"
nummer: "514"
tema: "Historien"
---
1.<br>
En lærke letted, og tusind fulgte,<br>
og straks var luften et væld af sang.<br>
De tusind tårne tog til at tone,<br>
så landet fyldtes af klokkers klang,<br>
og byer blomstred i rødt og hvidt,<br>
og det var forår og Danmark frit,<br>
-- ja, Danmark frit.<br>

2.<br>
Det var en morgen som tusind andre<br>
og ingen morgen i tusind år,<br>
da Danmark vågned med klare øjne<br>
til glædestimer og frimandskår,<br>
og landet lyste fra sund til klit,<br>
for det var forår og Danmark frit,<br>
-- og Danmark frit.<br>

3.<br>
Vi mindes stille de tapre døde,<br>
hvis navne lever i Danmarks navn,<br>
og takken søger til dem, der segned,<br>
og dem, der sidder med tunge savn.<br>
Gud trøste dem, der har lidt og stridt,<br>
til det blev forår - og Danmark frit,<br>
-- og Danmark frit.<br>

4.<br>
Men du, som styrter de stoltes riger<br>
og løser fangne af bolt og bånd,<br>
dig flyver hjerternes tak i møde.<br>
Vor skæbne er i din stærke hånd.<br>
Nu er det forår og Danmark frit,<br>
velsign det, Herre, fra sund til klit,<br>
-- fra sund til klit.<br>
