---
title: "Nu er jord og himmel stille"
tekst: "Marinus Børup, 1938"
melodi: "Carl Michael Bellman, 1790"
nummer: "539"
tema: "Aften"
---
1\.\
Nu er jord og himmel stille\
vinden holder tyst sit vejr\
og der lyder ingen trille\
fra de høje, stille træer.\
Kun de fjerne frøers kvækken,\
køers kalden over vang\
og et dæmpet spil af bækken\
til vor egen stille sang.\

2\.\
Men når sangen er forstummet,\
vil vi høre end en klang\
lys og klar fra himmelrummet,\
det er lærkens aftensang.\
Fra i morges inden gryet\
har den jublet glæden ud\
og sin himmelflugt fornyet\
med endnu en tak til Gud.\

3\.\
Tak for dagen, som er omme\
for en lang og dejlig dag,\
tak for dage, som skal komme\
og for dem, der ligger bag.\
I det høje lyse fjerne\
mødes sangen mild og klar\
med den første aftenstjerne\
som et kærligt smil til svar.\
