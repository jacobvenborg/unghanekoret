---
title: "Nu er jord og himmel stille"
tekst: "Marinus Børup, 1938"
melodi: "Carl Michael Bellman, 1790"
nummer: "539"
tema: "Aften"
---
1.<br>
Nu er jord og himmel stille<br>
vinden holder tyst sit vejr<br>
og der lyder ingen trille<br>
fra de høje, stille træer.<br>
Kun de fjerne frøers kvækken,<br>
køers kalden over vang<br>
og et dæmpet spil af bækken<br>
til vor egen stille sang.<br>

2.<br>
Men når sangen er forstummet,<br>
vil vi høre end en klang<br>
lys og klar fra himmelrummet,<br>
det er lærkens aftensang.<br>
Fra i morges inden gryet<br>
har den jublet glæden ud<br>
og sin himmelflugt fornyet<br>
med endnu en tak til Gud.<br>

3.<br>
Tak for dagen, som er omme<br>
for en lang og dejlig dag,<br>
tak for dage, som skal komme<br>
og for dem, der ligger bag.<br>
I det høje lyse fjerne<br>
mødes sangen mild og klar<br>
med den første aftenstjerne<br>
som et kærligt smil til svar.<br>
