---
title: "Men det bli’r atter stille efter stormen"
tekst: "Halfdan Rasmussen, 1944"
melodi: "Povl Hamburger, 1951"
nummer: "513"
tema: "Historien"
---
1\.\
Men det bli'r atter stille efter stormen.<br>
Og det bli'r godt at leve her på ny.<br>
For her er lys og sol og glade stemmer,<br>
og mørket kommer til en fredfyldt by.<br>

2\.\
Og det bli'r godt at sidde ganske stille<br>
og være ene med en stues ro.<br>
Og høre regnen banke mod den rude,<br>
som angsten før har mærket med sin kno.<br>

3\.\
Og biler standser med en sagte snurren.<br>
Og det er mennesker som du og jeg.<br>
Og aldrig mænd med had og karabiner<br>
og aldrig døden bag en mund, der skreg.<br>

4\.\
Og du skal ikke lukke dine øjne<br>
og stå afmægtig, når det onde sker.<br>
Men trofast mod hver kalden i dit hjerte<br>
skal du forkynde, hvad du gemmer der.<br>

5\.\
Du hører fugle flyve gennem natten.<br>
Du hører regnen falde, og du ved,<br>
at rundt omkring i verden spirer blomster<br>
af våde graves mørke ensomhed.<br>
