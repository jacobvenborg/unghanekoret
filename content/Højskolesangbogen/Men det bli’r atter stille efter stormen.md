---
title: "Men det bli’r atter stille efter stormen"
tekst: "Halfdan Rasmussen, 1944"
melodi: "Povl Hamburger, 1951"
nummer_v18: "513"
tema: "Historien"
---

1\.\
Men det bli'r atter stille efter stormen.\
Og det bli'r godt at leve her på ny.\
For her er lys og sol og glade stemmer,\
og mørket kommer til en fredfyldt by.

2\.\
Og det bli'r godt at sidde ganske stille\
og være ene med en stues ro.\
Og høre regnen banke mod den rude,\
som angsten før har mærket med sin kno.

3\.\
Og biler standser med en sagte snurren.\
Og det er mennesker som du og jeg.\
Og aldrig mænd med had og karabiner\
og aldrig døden bag en mund, der skreg.

4\.\
Og du skal ikke lukke dine øjne\
og stå afmægtig, når det onde sker.\
Men trofast mod hver kalden i dit hjerte\
skal du forkynde, hvad du gemmer der.

5\.\
Du hører fugle flyve gennem natten.\
Du hører regnen falde, og du ved,\
at rundt omkring i verden spirer blomster\
af våde graves mørke ensomhed.