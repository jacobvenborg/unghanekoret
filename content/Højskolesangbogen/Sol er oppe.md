---
title: "Sol er oppe/Bjarkemålets efterklang"
tekst: "N. F. S. Grundtvig, 1817"
melodi: "Jørgen Malling, 1866"
nummer: "473"
tema: "Historien"
---
1.<br>
Sol er oppe, skovens toppe<br>
glimre alt som Gimles tag.<br>
Bud os bringer hanevinger,<br>
hanegal om klaren dag.<br>
Vågner, vågner, danske helte!<br>
springer op og spænder bælte!<br>
dag og dåd er kæmperim,<br>
dag og dåd er kæmperim.<br>

2.<br>
Højt det gjalder, luren kalder<br>
kæmper op af morgen blund,<br>
stolper knage, luer brage,<br>
blusse over grønne lund.<br>
Vågner! ej til gammens tale,<br>
vin og smil i kongesale!<br>
Hildurs leg er nu for hånd,<br>
Hildurs leg er nu for hånd.<br>

3.<br>
Vågner! skuer borgens buer<br>
i den røde buegang!<br>
Luren gjalder, Lejre falder<br>
under Skuldes jubelsang.<br>
Hjartvar ild i skoven tænder,<br>
bladet falmer, bøgen brænder,<br>
vågne må selv Dan og Skjold,<br>
vågne må selv Dan og Skjold.<br>

4.<br>
Op nu fage for Rolf Krage<br>
kækt at løfte skjold og sværd!<br>
Vel for luer ej han gruer,<br>
men for syn af niddingsfærd.<br>
Ring med glans og sværd med ægge<br>
mild han gav med hænder begge,<br>
hvem tør nu slå ring om ham,<br>
hvem tør nu slå ring om ham!<br>

5.<br>
I sin bolig, tryg og rolig,<br>
slumred sødt den drot så bold,<br>
svenske luer end han kuer<br>
med sit brede dane-skjold.<br>
Men ak! dog han står på gløder,<br>
tryllesværd og trindt han møder,<br>
hvem tør skyde skjold for ham,<br>
hvem tør skyde skjold for ham!<br>

6.<br>
Den, som kaldte! Det tør Hjalte,<br>
det tør Sjællands bondeknøs.<br>
Det tør Bjarke, om i marke<br>
Fenris-ulv end selv var løs,<br>
lyst han har til med god Løve<br>
Odin selv at nå og kløve;<br>
Bodvar Bjarke slår til bunds,<br>
Bodvar Bjarke slår til bunds.<br>

7.<br>
Rolf kan blegne, Bjarke segne,<br>
Hjalte svømme i sit blod,<br>
Lejres buer kan i luer<br>
synke ned for Hjartvars fod.<br>
Marken ej han kan beholde,<br>
før de emmer vorde kolde,<br>
dræber ham den sidste gnist,<br>
dræber ham den sidste gnist.<br>

8.<br>
Sol er oppe, skovens toppe<br>
glimre alt som Gimles tag,<br>
bud os bringer hanevinger,<br>
hanegal om klaren dag.<br>
Vågner! vågner, danske helte!<br>
springer op og spænder bælte!<br>
morgenstund har guld i mund,<br>
morgenstund har guld i mund.<br>
