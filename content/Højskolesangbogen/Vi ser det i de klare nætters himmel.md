---
title: "Vi ser det i de klare nætters himmel"
tekst: "Thorkild Bjørnvig, 1991"
melodi: "Lasse Skovgaard, 2014"
nummer_v19: "21"
tema: "Morgen"
---
*Noter: Morgensang skrevet til Grundtvigs Højskole.*

***

1\.\
Vi ser det i de klare nætters himmel,\
vor sol, en stjerne i galaksens vrimmel,\
og lyset strømmer gennem vor pupil,\
for uden sol var øjet aldrig til,\
og øjenlågets skygge er til søvn.

2\.\
Nu tændes purpur i de mørke skyer,\
nu svinder lyset i de store byer,\
mens jorden langsomt drejer frem mod øst.\
Belyst bli'r fjerne bølger, kyst bag kyst,\
af solens ubevægelige ild.

3\.\
Nu vækkes fugleskarer jorden over,\
i skov og by, på klipper hvor de sover,\
og morgenstjernen stråler og går ud.\
Nu svirper luft og vand mod søvnig hud,\
vi vågned før og vågner én gang til.

4\.\
Med stilhed og med sang begynder dagen\
før telefoners kalden, bilers jagen.\
Om morgen-, middags- eller aftenglød,\
vor sol var førend måne, liv og død.\
Sol, stilhed, sang var først, slår an, fornyer.

5\.\
Bag dagen som den er, der svæver, skinner\
en større dag, som aldrig helt forsvinder.\
Bag smerten står en dør til den på klem,\
i glæden er den ung af glød vort hjem.\
God morgen til vort øjeblik, vort liv.