---
title: "Han kommer med sommer"
tekst: "Jeppe Aakjær, 1912"
melodi: "Thorvald Aagaard, 1916"
nummer_v18: "N/A"
nummer_v19: "313"
tema: "Året – sommer"
---

1\.\
Han kommer med sommer, han kommer med sol\
til kløver og nikkende hvener.\
Mens pigen hun sømmer sin blommede kjol'\
i læ af de røde syrener,\
han sænker sig ned på det mossede tag\
og knebrer fra reden den udslagne dag\
en højsommervise om Danmark.

2\.\
Og børnene stirrer fra tærsklen didop,\
hvor løget på mønningen nikker,\
og oldingen ranker sin krogede krop\
i stuen, hvor slagværket dikker;\
og minderne dugger, og læberne be'r,\
og børnene pludrer og peger og ler:\
"Se storken er kommen til Danmark"!

3\.\
Velsignede fugl uden høgenes klør,\
med ørnenes mægtige vinge,\
du dukker dig helst mellem græssende kø'r,\
kun hygge og fred vil du bringe,\
du følger i furen vor bonde så nær\
og nikker som han, mens af rugen det drær\
med løfte om høst over Danmark.

4\.\
Hvor engblommen lyser langs åløbets bred,\
du skridter så langt gennem engen;\
med halsen i bugt og med øjet på sned\
du titter til pigen og drengen.\
Du søger din føde til leernes klang,\
og høduften følger din higende gang\
langs alle de åer i Danmark.

5\.\
Så lad os da værne den solkære fugl,\
der pynter vor vang og vort vænge,\
der ruger sit kuld i det ormstukne hjul\
til vejrs på den mossede længe.\
Hans yngel skal trives i regn og i sol,\
hans rede beskyttes som hjemmets symbol,\
mens sagnene lever om Danmark!

### Ordforklaringer
1.2   *hvener*: græsser\
2.2   *mønningen*: tagrygningen\
2.4   *slagværket*: stueuret\
3.6   *drær*: (om rugens blomstring), ved vindens hjælp føres blomsterstøvet fra plante til plante