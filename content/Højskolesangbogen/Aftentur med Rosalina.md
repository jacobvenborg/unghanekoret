---
title: "Aftentur med Rosalina"
tekst: "Benny Andersen, 1984"
melodi: "Benny Andersen, 1984"
toneart: "C-dur (?)"
nummer_v18: "N/A"
nummer_v19: "477"
tema: "Kærlighed"
---

1\.\
Solen gaber søvnigt bag et træ.\
Og skyggerne bliver lilla og lange.\
Månen træder frem. Den står i næ.\
Jeg siger: "Nu må klokken være mange."\
"Næh", sir Rosalina, "det er somren der er slut.\
Fra nu af bliver det efterår minut for minut"\
Åh ja – åh ja, åh ja, åh ja.

2\.\
Dagen bliver en skygge af sig selv.\
Og solen afløst af en spinkel måne.\
Men her er nu pænt alligevel.\
Så inden vi går, bliver vi stå'nde.\
Vi er blevet ældre går det pluds'lig op for mig.\
Nu føles her lidt køligt på Hjortekærsvej.\
Åh ja – åh ja, åh ja, åh ja.

3\.\
Jeg bliver trist og vemodsfuld hver år.\
Omkring den tid hvor sommeren ender.\
Erkendelsen af årene der går.\
Et løvfald i livets kalender.\
Jeg bliver ti år ældre på ti minutters tid.\
Og himlen bliver så dyster, og månen gullighvid.\
Åh ja – åh ja, åh ja, åh ja.

4\.\
Og mit liv passerer nu revy.\
Men kun de dumme ting kan jeg erindre.\
Så bliver månen opslugt af en sky.\
Min modstandskraft bliver mindre og mindre.\
Jeg sir: "Rosalina, lad os hel're vende om.\
Nu må vi ta' lidt hensyn til min alderdom."\
Åh ja – åh ja, åh ja, åh ja.

5\.\
Da sir Rosalina: "Ved du hvad –\
Jeg glæder mig til efteråret kommer.\
Det har altid gjort mig stærk og glad.\
Jeg syns jeg går i stå når det er sommer.\
Efterårets farver har glød og temp'rament –\
Jeg føler mig som genfødt hver eneste gang!”\
Åh ja – åh ja, åh ja, åh ja.

6\.\
Fra mit hjerte falder tunge sten.\
Tænk at Rosalina er min kone!\
Jeg bliver ganske let i mine ben.\
Det' ligefør de flyver ud af sko'ne.\
Stjerner viser stjernebill'der over land og by.\
Endnu er natten ung, endnu er verden ny!\
Åh ja – åh ja, åh ja, åh ja.

7\.\
Hvorfor se tilbage når man hel're vil se frem\
Jeg og Rosalina tager Karlsvognen hjem!\
Åh ja – åh ja, åh ja, åh ja.