---
title: "Januar puster sin rastløse vilje"
tekst: "Stine Pilgaard, 2018"
melodi: "Lasse Skovgaard, 2018"
toneart: "G-mol"
nummer_v18: "N/A"
nummer_v19: "266"
tema: "Året – vinter"
---

1\.\
Januar puster sin rastløse vilje\
over isen på sø og fjord\
Rådvild og sær som en splittet familie\
Mågernes skrig i vemodigt kor\
Trængt op er hvert væsen i kuldens krog\
med mørkets logik og på vintrens sprog.

2\.\
Januar er som en løgn, man vil glemme\
Lange brætspil du aldrig vandt\
Sange som synges med rystende stemme\
Flettede hjerter med fl osset kant\
Et år bliver en fortid, forladt og brugt\
Et ødelagt bord, der engang var smukt.

3\.\
Januar holder en handske i hånden,\
trækker vejret så dybt og træt\
Røgringe danser i menneskeånden\
som en uvirkelig cigaret\
Vi hoster, vi nyser, vi har så ondt\
mens sommerens genfærd går rastløst rundt.

4\.\
Januar vinker og drager fra landet\
Istap glimter som lys fra tag\
Fjorden den fryser, så går vi på vandet\
Natten bli’r kortere dag for dag\
For foråret findes og alt kan ske\
når blomsterne vågner i smeltet sne.