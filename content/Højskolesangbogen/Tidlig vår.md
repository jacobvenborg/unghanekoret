---
title: "Tidlig vår"
tekst: "Johannes V. Jensen, 1926"
melodi: "Knud Jeppesen, 1952"
nummer_v19: "275"
tema: "Året – tidligt forår"
---

1\.\
Vintergæk er brudt af mulden,\
brudt af mulden,\
kækt erantis trodser kulden.\
Spurven solforrykt i sind\
tjipper i en nøgen lind.\
Solet smiler husfacader\
gennem lange, lyse gader.\

2\.\
Blussende som hyacinter,\
hyacinter,\
blide som den blide vinter\
skolebørn fra skole går,\
byens allerbedste vår.\
Frisk som føl på eng, med bogen\
under armen, hopper pogen.

3\.\
Søster med en gylden fletning,\
gylden fletning,\
tankefuld forandrer retning,\
med et stort og skyldfrit blik,\
mod en fristende butik.\
Hjem hun vanker, sval som vinden,\
med en bismarcksklump i kinden.

4\.\
Stoltelig vor lille broder,\
lille broder,\
går spadseretur med moder.\
Benene er meget små,\
han må trave mer end gå.\
Tyk og tapper stumpen render,\
krokusblå de søde hænder.

5\.\
Noget summer - se en flyver!\
se en flyver!\
Over tårn og tind han klyver.\
Sjælland ser han fra sin sky,\
Sverrig, skibe, sund og by!\
På en stråle sol vi rider,\
eja, nu og alle tider!

### Ordforklaringer
1.5   *tjipper*: synger, kvidrer\
1.7   *pogen*: den lille dreng\
5.3   *klyver*: arbejder sig op