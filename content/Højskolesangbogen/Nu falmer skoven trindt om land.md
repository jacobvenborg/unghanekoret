---
title: "Nu falmer skoven trindt om land"
tekst: "N.F.S. Grundtvig, 1844"
melodi: "Johan H. Nebelung, 1889 og tysk folkemelodi, 1640"
nummer: "359"
tema: "Året - efterår"
---

1\.\
Nu falmer skoven trindt om land,\
og fuglestemmen daler;\
alt flygted storken over strand,\
ham følger viltre svaler.

2\.\
Hvor marken bølged nys som guld\
med aks og vipper bolde,\
der ser man nu kun sorten muld\
og stubbene de golde.

3\.\
Men i vor lade, på vor lo,\
der har vi nu Guds gaver,\
der virksomhed og velstand gro\
i tøndemål af traver.

4\.\
Og han, som vokse lod på jord\
de gyldne aks og vipper,\
han bliver hos os med sit ord,\
det ord, som aldrig glipper.

5\.\
Ham takker alle vi med sang\
for alt, hvad han har givet,\
for hvad han vokse lod i vang,\
for ordet og for livet.

6\.\
Da over os det hele år\
sin fred han lyser gerne,\
og efter vinter kommer vår\
med sommer, korn og kerne.

7\.\
Og når engang på Herrens bud\
vort timeglas udrinder,\
en evig sommer hos vor Gud\
i Paradis vi finder.

8\.\
Da høste vi, som fugle nu,\
der ikke så og pløje;\
da komme aldrig mer i hu\
vi jordens strid og møje.

9\.\
For høsten her og høsten hist\
vor Gud ske lov og ære,\
som ved vor Herre Jesus Krist\
vor Fader ville være!

10\.\
Hans Ånd, som alting kan og ved,\
i disse korte dage\
med tro og håb og kærlighed\
til Himlen os ledsage!