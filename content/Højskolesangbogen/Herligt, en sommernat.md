---
title: "Herligt, en sommernat"
tekst: "J.L. Heiberg, 1828"
melodi: "Frederik Kuhlau, 1828"
nummer_v18: "319"
nummer_v19: "338"
tema: "Året - sommer"
---
*Noter:*

***

1\.\
Herligt, en sommernat\
drage til elverkrat,\
hvile ved kilden den svale!\
Luna sit sølverbånd\
snor om Endymion,\
spejder i busk og i dale.

2\.\
Møder en nymfe dig,\
lad hende skøtte sig!\
jæger, o, lad hende fare!\
Husk, at Aktæon fik\
straf for et dristigt blik!\
Jæger, o, tag dig i vare!

3\.\
Gå på den sikre vej,\
sværm og forvild dig ej,\
jæger, i agt du dig tage!\
Men har du tabt vort spor,\
lyt til vort jægerkor,\
det skal dig kalde tilbage.

### Ordforklaringer

1.4   *Luna*: månens gudinde i den græsk- romerske mytologi sølverbånd: måneskinnets stråler\
1.5   *Endymion*: Lunas jordiske elsker. Han var en ivrig jæger, og da han under jagten lagde sig til hvile i skoven, så Luna ham og blev forelsket i ham. Zeus skænkede ham udødelighed i form af evig søvn. Luna opsøgte ham for fortsat at nyde hans kærlighed. \
2.4   *Aktæon*: I den græske mytologi en ung jæger, der en dag på sin jagt belurede jagtgudinden Diana, mens hun tog bad. Hun hævnede sig på ham ved at forvandle ham til en hjort, hvorefter han blev sønderrevet af sine egne hunde.