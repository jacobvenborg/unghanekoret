---
title: "Man binder os på mund og hånd"
tekst: "Poul Henningsen, 1940"
melodi: "Kai Normann Andersen, 1940"
nummer: "511"
tema: "Historien"
---
1\.\
Gribe efter blanke ting\
vil hvert et grådigt lille barn\
Binde andre med en ring\
gør man som helbefar'n\
Tænk, hvor har man stået tit\
og delt et vindu's paradis\
Helle, helle, det er mit!\
Og livet går på samme vis:\
*Man binder os på mund og hånd\
med vanens tusind stramme bånd\
og det er besværligt at flagre sig fri\
Vi leger skjul hos en som ved\
at skærme os mod ensomhed\
med søde kontrakter vi luller os i\*
Kunne vi forbyde de tre ord: jeg lover dig\
var vi vist i kærlighed på mere ærlig vej\
De ord vi svor med hånd og mund\
de gælder kun den korte stund\
til glæden er borte og alting forbi\

2\.\
Kærlighed og ægteskab\
hva' kommer de hinanden ved ?\
Kedsomhedens tomme gab\
til kæben går af led\
Elskov er den vilde blomst\
i gartner hænder går den ud\
Skærmet får den sin bekomst\
men blomstrer hedt i storm og slud\
*Man binder os på mund og hånd,\
med vanens tusind stramme bånd,\
men ingen kan ejes. Vi flagrer os fri\
I alle kærtegn er en flugt,\
de røde sansers vilde flugt\
fra pligternes travle fortrampede sti\*
Du må ikke eje mig, jeg ejer ikke dig\
Alle mine kys er ikke ja og ikke nej\
De ord vi svor med hånd og mund\
de gælder kun den svimle stund\
det netop er kysset fra dig jeg ka' li'\

~~3\.\
Sel' når skib på skib går ned\
og land på land bliver slettet ud\
handler man af ærlighed\
og ber til hver sin gud.\
Fredstraktat og venskabspagt\
det er papir, der koster blod.\
Svaghed væbner sig mod magt\
i angstens desperate mod.\
Det gælder kærlighed og krig\
at alle løfter kun er svig,\
og ingen kan stole på menn'skenes ord.\
Hva' hjalp de håndslag som I gav\
den der står ved mandens grav?\
Et menn'ske er nul mod den hellige jord.\
Angst for vore fjender? Ja, men mere angst for den\
stormagt som vil hjælpe os og kalder sig vor ven.\
Det gælder alle tiders krig,\
at alle løfter kun er svig\
og ingen kan stole på staternes ord.\~~

3\.\
Møde hvad der venter os\
og ingen ve' hvordan det går\
Bære skæbnen uden trods\
hvad der så forestår\
Glad ved hver en venlighed\
men uden tro, at det bli'r ved\
Søge fred, idet vi ved,\
at vi har ingen krav på fred\
*Man binder os på mund og hånd\
Men man ka' ikke binde ånd\
og ingen er fangne, når tanken er fri\
Vi har en indre fæstning her\
som styrkes i sit eget værd\
når bare vi kæmper for det, vi ka' li'\*
Den som holder sjælen rank, kan aldrig blive træl\
Ingen kan regere det, som vi bestemmer sel'\
Det lover vi med hånd og mund\
i mørket før en morgenstund\
at drømmen om frihed bli'r aldrig forbi.\
