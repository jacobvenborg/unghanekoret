---
title: "Natten ser med milde øjne"
tekst: "Niels Green-Hansen, 1993"
melodi: "Keld Telén, 1993"
nummer: "328"
tema: "Året - højsommer"
---
1\.\
Natten ser med milde øjne\
ned på marker, ned på skov\
og gør tankerne forfløjne\
hos den ene, som ej sov.\

2\.\
Man la’r fantasien strømme\
ud i rum og ud i tid,\
repeterer rejsedrømme\
ud i verden, stor og vid.\

3\.\
Blander tankerne med drømme,\
rører godt og grundigt rundt,\
sadler hest og fatter tømme\
og er væk på ét sekund.\

4\.\
Ta’r så ud i sommernatten,\
kigger efter stjerneskud,\
tæller sytten eller atten,\
tæller søvnløsheden ud.\

5\.\
Lytter til de spæde triller\
fra de første fugles sang.\
Tågen elveragtigt spiller\
over mose, eng og vang.\

6\.\
Vender om og når tilbage\
gennem grå gardiners slør,\
ind fra sommernattens svage\
krydderduftende kulør.\

7\.\
Ligger atter med fornyet\
styrke til at synke ned.\
Og et sted i morgengryet\
rider nattens drøm af sted.\
