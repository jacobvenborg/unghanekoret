---
title: "Når egene knoppes"
tekst: "Christian Richardt, 1874"
melodi: "Oluf Ring, 1922"
nummer: "309"
tema: "Året - tidlig sommer"
---
1.<br>
Når egene knoppes,<br>
og granerne duppes,<br>
og skræpperne kante den støvede vej.<br>
Når frøen fortæller,<br>
mens guldregnen hælder<br>
sig over syrenen i hviskende leg,<br>
//: da dages, da kommer<br>
den danske skærsommer,<br>
farvel og på gensyn, du liflige maj! :// <br>

2.<br>
Når rugen alt bølger,<br>
og kornblomsten dølger<br>
sin blå lille kyse bag gitter af strå.<br>
Når føllene tumle,<br>
mens køerne gumle,<br>
og viben sig soler med ungerne små,<br>
//: da dages, da kommer<br>
den danske skærsommer,<br>
og derom alt fløjter den nattergal grå. :// <br>

3.<br>
Når skoven har skygge,<br>
og bien gør lykke,<br>
og bøgen har mørknet sit lyseste blad.<br>
Når roser udspringe<br>
blandt torne, som stinge,<br>
lig luende elskov af truende had,<br>
//: da dages, da kommer<br>
den danske skærsommer,<br>
den er der, og gør selv den tungeste glad. ://<br>

4.<br>
O, fly ej for snarlig,<br>
men bring os lidt varlig<br>
fra nætternes lyse til tusmørkets stund!<br>
Vi vented så længe<br>
på blommende enge,<br>
på duften fra rosernes svulmende mund, –<br>
//: men bedst som du kommer,<br>
du favre skærsommer,<br>
så hastigt du fly’r som et drømmerigt blund! :// <br>
