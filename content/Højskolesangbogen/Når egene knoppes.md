---
title: "Når egene knoppes"
tekst: "Christian Richardt, 1874"
melodi: "Oluf Ring, 1922"
nummer: "309"
tema: "Året - tidlig sommer"
---
1\.\
Når egene knoppes,\
og granerne duppes,\
og skræpperne kante den støvede vej.\
Når frøen fortæller,\
mens guldregnen hælder\
sig over syrenen i hviskende leg,\
//: da dages, da kommer\
den danske skærsommer,\
farvel og på gensyn, du liflige maj! ://

2\.\
Når rugen alt bølger,\
og kornblomsten dølger\
sin blå lille kyse bag gitter af strå.\
Når føllene tumle,\
mens køerne gumle,\
og viben sig soler med ungerne små,\
//: da dages, da kommer\
den danske skærsommer,\
og derom alt fløjter den nattergal grå. ://

3\.\
Når skoven har skygge,\
og bien gør lykke,\
og bøgen har mørknet sit lyseste blad.\
Når roser udspringe\
blandt torne, som stinge,\
lig luende elskov af truende had,\
//: da dages, da kommer\
den danske skærsommer,\
den er der, og gør selv den tungeste glad. ://

4\.\
O, fly ej for snarlig,\
men bring os lidt varlig\
fra nætternes lyse til tusmørkets stund!\
Vi vented så længe\
på blommende enge,\
på duften fra rosernes svulmende mund, –\
//: men bedst som du kommer,\
du favre skærsommer,\
så hastigt du fly’r som et drømmerigt blund! :// \
