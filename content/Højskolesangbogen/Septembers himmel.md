---
title: "Septembers himmel"
tekst: "Alex Garff, 1949"
melodi: "Otto Mortensen, 1949"
nummer: "335"
tema: "Året - sensommer"
---
1\.\
Septembers himmel er så blå<br>
dens skyer lyser hvide<br>
og lydt vi hører lærken slå<br>
som før ved forårstide.<br>
Den unge rug af mulden gror<br>
med grønne lyse klinger<br>
men storken længst af lande fór<br>
med sol på sine vinger.<br>

2\.\
Der er en søndagsstille ro<br>
imellem træer og tage<br>
en munter glæde ved at gro<br>
som var det sommerdage.<br>
Og koen rusker i sit græs<br>
med saften om sin mule,<br>
mens bonden kører hjem med læs,<br>
der lyser solskinsgule.<br>

3\.\
Hver stubbet mark, vi stirrer på<br>
står brun og gul og gylden,<br>
og røn står rød og slåen blå<br>
og purpursort står hylden.<br>
Og georginer spraglet gror<br>
blandt asters i vor have,<br>
så rig er årets sidste flor:<br>
oktobers offergave.<br>

4\.\
De røde æbler løsner let<br>
fra træets trætte kviste.<br>
Snart lysner kronens bladenet<br>
og hvert et løv må briste.<br>
Når aftensolen på sin flugt<br>
bag sorte grene svinder<br>
om årets sidste røde frugt<br>
den tungt og mildt os minder.<br>

5\.\
At flyve som et forårsfrø<br>
for sommerblomst at blive<br>
er kun at visne for at dø<br>
kan ingen frugt du give.<br>
Hvis modenhedens milde magt<br>
af livet selv du lærte<br>
da slår bag falmet rosendragt<br>
dit røde hybenhjerte<br>
