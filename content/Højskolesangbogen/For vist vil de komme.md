---
title: "For vist vil de komme"
tekst: "Lisbeth Smedegaard Andersen, 2019"
melodi: "A: Bent Fabricius-Bjerre, 2019 og B: Jens Lysdal, 2019"
nummer: "000"
tema: "Nyudgave"
---
1\.\
Med byer der ligger ved hav og ved bugt\
med blæst mod de græsklædte skrænter\
hvor solstråler spiller en fuga i lys\
på brændingens hvide tangenter -\
mit land er hvor vintrene tøver før sommer\
i regnklare forår når viberne kommer\
for vist vil de komme\
vil viberne komme igen\

2\.\
Et land der forbindes på kryds og på tværs\
af veje og broer og skinner\
der løber langs skove og vandløb og eng\
hvor arter dør ud og forsvinder\
og stier langs marker hvor nogen kan huske\
en maj måneds læhegn af blomstrende buske\
for vist skal de blomstre\
skal hegnene blomstre i maj\

3\.\
Og dufte og hviske om længsler og savn\
så hjertet blir kærlighedsdrejet\
og åbent for det der er ukendt og nyt\
og det der er mer end vort eget\
som hylden der breder de svalende hænder\
og rækker os sange med stjerneantenner\
for vist skal de leve\
skal sangene leve i os\

4\.\
Og synge om byer med huse og træer\
og parker med plæner og bede\
hvor børn spiller bold og de elskende går\
og samler det lys de skal sprede\
ja synge så hjerterne næsten må briste\
om det vi er tankeløst nær ved at miste\
for vist skal de drømmes\
skal drømmene drømmes af os\

5\.\
En drøm om et folk der med udsyn og ånd\
bevarer en ligevægtssfære\
hvor livet kan forme sig værdigt og frit\
og mer’ ikke blot kræver mere –\
en fremtid der skabes i tæt symbiose\
med lærker og viber i engdrag og mose\
for vist vil de komme\
vil viberne komme igen\
