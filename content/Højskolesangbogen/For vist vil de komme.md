---
title: "For vist vil de komme"
tekst: "Lisbeth Smedegaard Andersen, 2019"
melodi: "A: Bent Fabricius-Bjerre, 2019 og B: Jens Lysdal, 2019"
nummer: "000"
tema: "Nyudgave"
---
1\.\
Med byer der ligger ved hav og ved bugt<br>
med blæst mod de græsklædte skrænter<br>
hvor solstråler spiller en fuga i lys<br>
på brændingens hvide tangenter -<br>
mit land er hvor vintrene tøver før sommer<br>
i regnklare forår når viberne kommer<br>
for vist vil de komme<br>
vil viberne komme igen<br>

2\.\
Et land der forbindes på kryds og på tværs<br>
af veje og broer og skinner<br>
der løber langs skove og vandløb og eng<br>
hvor arter dør ud og forsvinder<br>
og stier langs marker hvor nogen kan huske<br>
en maj måneds læhegn af blomstrende buske<br>
for vist skal de blomstre<br>
skal hegnene blomstre i maj<br>

3\.\
Og dufte og hviske om længsler og savn<br>
så hjertet blir kærlighedsdrejet<br>
og åbent for det der er ukendt og nyt<br>
og det der er mer end vort eget<br>
som hylden der breder de svalende hænder<br>
og rækker os sange med stjerneantenner<br>
for vist skal de leve<br>
skal sangene leve i os<br>

4\.\
Og synge om byer med huse og træer<br>
og parker med plæner og bede<br>
hvor børn spiller bold og de elskende går<br>
og samler det lys de skal sprede<br>
ja synge så hjerterne næsten må briste<br>
om det vi er tankeløst nær ved at miste<br>
for vist skal de drømmes<br>
skal drømmene drømmes af os<br>

5\.\
En drøm om et folk der med udsyn og ånd<br>
bevarer en ligevægtssfære<br>
hvor livet kan forme sig værdigt og frit<br>
og mer’ ikke blot kræver mere –<br>
en fremtid der skabes i tæt symbiose<br>
med lærker og viber i engdrag og mose<br>
for vist vil de komme<br>
vil viberne komme igen<br>
