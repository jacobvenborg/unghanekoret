---
title: "Det haver så nyligen regnet"
tekst: "Johan Ottosen, 1890"
melodi: "Dansk folkemelodi"
nummer: "497"
tema: "Historien"
---
1.<br>
Det haver så nyligen regnet,<br>
det har stormet og pisket i vor lund.<br>
Frø af ugræs er føget over hegnet,<br>
åg på nakke og lås for vor mund.<br>
Årets løb har sin lov,<br>
der blev lyst i vor skov,<br>
ak, hvor kort, indtil alt er stormens rov.<br>

2.<br>
Det har regnet - men regnen gav grøde,<br>
det har stormet - men stormen gjorde stærk.<br>
Som de tro'de, at skoven alt var øde,<br>
så de vårkraftens spirende værk.<br>
For de gamle, som faldt,<br>
er der ny overalt,<br>
de vil møde, hver gang der bliver kaldt.<br>

3.<br>
Og de tro'de, at hjertebånd kan briste,<br>
og de tro'de, at glemmes kan vor ret!<br>
De skal vide, de aldrig ser de sidste,<br>
de skal vide, at ingen bliver træt.<br>
Thi som årene randt,<br>
sås det: båndene bandt,<br>
kræfter fødtes for kræfterne, som svandt.<br>

4.<br>
De kan spærre med farver og med pæle,<br>
de kan lokke med løfter og med løn, -<br>
fælles sprog giver vore tanker mæle,<br>
fælles vilje gør kampdagen skøn.<br>
Nye stridsmænd skal der,<br>
nye stridsmænd skal her<br>
slutte kreds om den fane, vi har kær.<br>

5.<br>
Ja - det haver så nyligen regnet,<br>
og de træer de drypper endnu,<br>
mangen eg er for uvejret segnet,<br>
men endda er vi frejdige i hu;<br>
viger ej ud af spor,<br>
for vi kender det ord:<br>
Det har slet ingen hast for dem, som tror,<br>
- viger ej ud af spor,<br>
for vi kender det ord:<br>
Det har slet ingen hast for dem, som tror.<br>
