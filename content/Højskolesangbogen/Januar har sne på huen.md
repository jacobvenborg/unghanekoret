---
title: "Januar har sne på huen"
tekst: "Niels Brunse, 2014"
melodi: "Erik Sommer, 2014"
toneart: "F-dur"
nummer_v18: "N/A"
nummer_v19: "267"
tema: "Året – vinter"
---

1\.\
Januar har sne på huen,\
han har øjne blå som is;\
når han træder ind i stuen,\
fyldes den med vinterdis.\
Men det er af ham, vi får\
overrakt det nye år;\
og når han har bragt sit bud,\
vender han sig og går ud.

2\.\
Januar er ingen dommer,\
frosten har sin egen lov;\
både gunst og ugunst kommer\
over have, mark og skov.\
Kuldens greb er strengt og hårdt,\
knuger alt det svage bort;\
dyr og fugle, skjulte frø –\
hvem skal leve, hvem skal dø?

3\.\
Mennesker har tætte tage,\
huse, der kan varmes op;\
selv de syge, små og svage\
kan få hjælp til sind og krop.\
Januar gir kun besked\
om, hvad vi i grunden ved:\
vores menskeværk til trods\
er natur en del af os.

4\.\
Nogle holder kun af styrke,\
ser på svaghed med foragt;\
og den hårdhed, de vil dyrke,\
kalder de naturens magt.\
Magt alene er kun vold,\
halv natur er død og gold;\
strenghed er den ene del,\
mildhed gør naturen hel.

5\.\
Januar har tykke såler,\
sneen knirker ved hans skridt;\
solens vinterblege stråler\
gør det hvide mere hvidt.\
Hvis man følger ham på vej,\
gir han en et fi ngerpeg:\
der er lun og fugtig jord\
i hans dybe støvlespor.