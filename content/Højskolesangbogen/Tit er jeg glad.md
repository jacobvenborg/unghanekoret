---
title: "Tit er jeg glad"
tekst: "B.S. Ingemann, 1812"
melodi: "Carl Nielsen, 1917"
nummer: "85"
tema: "Liv"
---
*Noter: D-mol, andenstemme* <br>

1\.\
Tit er jeg glad og vil dog gerne græde,<br>
thi intet hjerte deler helt min glæde.<br>
Tit er jeg sorrigfuld og må dog le,<br>
at ingen skal den bange tåre se.<br>

2\.\
Tit elsker jeg, og vil dog gerne sukke;<br>
tit hjertet må sig tavst og strengt tillukke.<br>
Tit harmes jeg, og dog jeg smile må;<br>
thi det er dårer, som jeg harmes på.<br>

3\.\
Tit er jeg varm, og isner i min varme;<br>
thi verden favner mig med frosne arme.<br>
Tit er jeg kold - og rødmer dog derved;<br>
thi verden slukker ej min kærlighed.<br>

4\.\
Tit taler jeg - og vil dog gerne tie,<br>
hvor ordet ej må tanken oppebie.<br>
Tit er jeg stum - og ønsker tordenrøst,<br>
for at udtømme det beklemte bryst.<br>

5\.\
O du, som ene dele kan min glæde!<br>
Du ved hvis barm jeg turde frit udgræde!<br>
O, hvis du kendte, hvis du elsked' mig,<br>
jeg kunne være, som jeg er - hos dig.<br>
