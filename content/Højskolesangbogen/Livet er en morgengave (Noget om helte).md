---
title: "Livet er en morgengave/Noget om helte"
tekst: "Halfdan Rasmussen, 1955"
melodi: "Robert Normann"
nummer: "187"
tema: "Frihed og fællesskab"
---
1\.\
Livet er en morgengave, sjælen er et pilgrimskor.<br>
Der står krokus i min have, der står øller på mit bord.<br>
Under himlen hænger lærken som et fjernt bevinget frø,<br>
for en lærke tænker hverken på at kæmpe eller dø.<br>

2\.\
Her er fredeligt og stille, her er ingen larm og støj.<br>
Jeg har sået kruspersille, og et brev med pure løg.<br>
Lad alverden slå for panden og bekæmpe spe med spot,<br>
jeg vil enes med hinanden og mig selv og ha det godt.<br>

3\.\
Samson gik og styrted’ templer, Peter Freuchen knak sit ben.<br>
Ak mod disse to eksempler er min dåd en sølle én.<br>
Jeg har aldrig dræbt filistre eller kæmpet med en haj,<br>
og når stærke mænd blir bistre, syn’s jeg det er synd for mig.<br>

4\.\
Der er nok som går og sysler med at sprænge kloden væk.<br>
Jeg vil ikke ha skærmydsler og kanoner bag min hæk.<br>
Mens de andre går og sveder for at gi hinanden lak,<br>
vil jeg pusle med rødbeder, selleri og pastinak.<br>

5\.\
Jeg vil ikke slås med bisser, jeg vil så og ikke slå.<br>
Selv de rødeste radiser kan man roligt lide på.<br>
Der er nok af danske helte som er danske hele dag’n,<br>
og går rundt og spænder bælte, mens de råber; Fy for Fan.<br>

6\.\
Tiden går og tiden hverver store mænd til mandig dåd.<br>
Jeg reserven blandt reserver bryder ofte ud i gråd.<br>
Jeg får nerver og migræne blot jeg skær’ mig på en dolk,<br>
og vil hell’re slå min plæne, end slå løs på pæne folk.<br>

7\.\
Livet er en dejlig gave, jorden er en herlig jord.<br>
der er øller i min mave, der står krokus på mit bord.<br>
Når reserverne skal stille for at splitte kloden ad<br>
skriver jeg med kruspersille verdens mindste heltekvad.<br>
