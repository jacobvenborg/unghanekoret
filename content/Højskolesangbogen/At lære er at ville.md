---
title: "At lære er at ville"
tekst: "Halfdan Rasmussen, 1949"
melodi: "Erling Lindgren, 1985"
nummer: "164"
tema: "Sprog og ånd"
---
1\.\
At lære er at ville\
befri sin ensomhed,\
at stå ved åndens kilde\
og ydmygt knæle ned,\
at spejle sig i tider,\
der sov på kildens bund,\
mens nye bølger glider\
som tegn mod hånd og mund.

2\.\
At lære er at bøje\
sig over livet selv\
og fylde sind og øje\
med tankens himmelhvælv,\
at undres og betages,\
når livet kommer nær,\
at møde, når det dages,\
en større sandhed dér.

3\.\
At lære er at famle\
i mørket, blind og stum,\
at sprænge eller samle\
sit eget verdensrum,\
at vække det, der sover,\
og gøre tanken fri,\
at se en himmel over\
hver drøm, man lever i.

4\.\
Lad aldrig dine drømme\
slå bro til vold og drab.\
Lad åndens kilde strømme\
mod fredens fællesskab.\
At værge er at bære\
sin brynje uden sværd,\
først da vil drømmen\
være den største tanke nær.\
