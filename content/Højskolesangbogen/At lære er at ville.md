---
title: "At lære er at ville"
tekst: "Halfdan Rasmussen, 1949"
melodi: "Erling Lindgren, 1985"
nummer: "164"
tema: "Sprog og ånd"
---
1.<br>
At lære er at ville<br>
befri sin ensomhed,<br>
at stå ved åndens kilde<br>
og ydmygt knæle ned,<br>
at spejle sig i tider,<br>
der sov på kildens bund,<br>
mens nye bølger glider<br>
som tegn mod hånd og mund.<br>

2.<br>
At lære er at bøje<br>
sig over livet selv<br>
og fylde sind og øje<br>
med tankens himmelhvælv,<br>
at undres og betages,<br>
når livet kommer nær,<br>
at møde, når det dages,<br>
en større sandhed dér.<br>

3.<br>
At lære er at famle<br>
i mørket, blind og stum,<br>
at sprænge eller samle<br>
sit eget verdensrum,<br>
at vække det, der sover,<br>
og gøre tanken fri,<br>
at se en himmel over<br>
hver drøm, man lever i.<br>

4.<br>
Lad aldrig dine drømme<br>
slå bro til vold og drab.<br>
Lad åndens kilde strømme<br>
mod fredens fællesskab.<br>
At værge er at bære<br>
sin brynje uden sværd,<br>
først da vil drømmen<br>
være den største tanke nær.<br>
