---
title: "Hvem sidder dér bag skærmen/Jens Vejmand"
tekst: "Jeppe Aakjær, 1905"
melodi: "Carl Nielsen, 1907"
nummer: "100"
tema: "Liv"
---
1\.\
Hvem sidder der bag skærmen med klude om sin hånd,<br>
med læderlap for øjet og om sin sko et bånd,<br>
det er såmænd Jens Vejmand, der af sin sure nød<br>
med hamren må forvandle de hårde sten til brød.<br>

2\.\
Og vågner du en morgen i allerførste gry<br>
og hører hamren klinge påny, påny, påny,<br>
det er såmænd Jens Vejmand på sine gamle ben,<br>
som hugger vilde gnister af morgenvåde sten.<br>

3\.\
Og ager du til staden bag bondens fede spand,<br>
og møder du en olding, hvis øje står i vand, -<br>
det er såmænd Jens Vejmand med halm om ben og knæ,<br>
der næppe ved at finde mod frosten mer et læ.<br>

4\.\
Og vender du tilbage i byger og i blæst,<br>
mens aftenstjernen skælver af kulde i sydvest,<br>
og klinger hammerslaget bag vognen ganske nær, -<br>
det er såmænd Jens Vejmand, som endnu sidder der.<br>

5\.\
Så jævned han for andre den vanskelige vej,<br>
men da det led mod julen, da sagde armen nej;<br>
det var såmænd Jens Vejmand, han tabte ham'ren brat,<br>
de bar ham over heden en kold decembernat.<br>

6\.\
Der står på kirkegården et gammelt frønnet bræt;<br>
det hælder slemt til siden, og malingen er slet.<br>
Det er såmænd Jens Vejmands. Hans liv var fuldt af sten,<br>
men på hans grav - i døden, man gav ham aldrig én.<br>
