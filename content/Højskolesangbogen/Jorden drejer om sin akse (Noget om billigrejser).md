---
title: "Jorden drejer om sin akse/Noget om billigrejser"
tekst: "Halfdan Rasmussen, Noget om billigrejer, 1952"
melodi: "Mogens Jermiin-Nissen"
nummer: "188"
tema: "Frihed og fællesskab"
---
1\.\
Jorden drejer om sin akse\
med en masse byer på,\
London, Skive, Rom og Fakse,\
Novgorod og Åbenrå.\
Alle steder bor der mensker,\
som er højst forskellige.\
En er russer, en er svensker,\
og en del er hellige.

2\.\
Jeg har hus på denne klode,\
hus med lokum, høns og hø.\
Jeg er glad og vel tilmode\
og vil meget nødig dø.\
Og når jorden drejer roligt\
med mit lille husmandssted,\
syns jeg det er helt utroligt,\
at jeg osse drejer med.

3\.\
Jeg kan sidde ved mit vindu\
når det løber fuldt af vand,\
mens jeg tænker på en hindu\
i det fjerne Hindustan.\
Mon en sådan udenlandsker\
sidder drømmende som jeg,\
mens han tænker på en dansker,\
som sandsynligvis er mig?

4\.\
Mon hans kone bruger briller?\
Er hun liså køn som min?\
Mon han har en søn der spiller\
på vemodig violin?\
Har hans datter papillotter?\
Er hun dejlig og banal?\
Eller tømmer hun mon potter\
på et hinduhospital?

5\.\
Se, nu går den satans hane\
og gør hønsene besat!\
Den skal slagtes en af da'ne,\
så det er da noget pjat -\
Mon de frække hinduhaner\
siger kykliky som vor,\
eller har de andre vaner\
som kun Muhammed forstår?

6\.\
Nu er solen atter fremme.\
Hanen bruger sin alarm.\
Det er rart at være hjemme\
ved sin egen vindueskarm.\
Jorden drejer om sin akse,\
drejer rundt med muld og vand.\
Der er langt fra mig til Fakse.\
Der er langt til Hindustan.\
