---
title: "Det kimer nu til julefest"
tekst: "N. F. S. Grundtvig, 1817"
melodi: "C. Balle, 1850"
nummer: "228"
---
1.<br>
Det kimer nu til julefest,<br>
det kimer for den høje gæst,<br>
som steg til lave hytter ned<br>
med nytårsgaver: fryd og fred.<br>

2.<br>
O, kommer med til Davids by,<br>
hvor engle sjunger under sky,<br>
o, ganger med på marken ud,<br>
hvor hyrder hører nyt fra Gud!<br>

3.<br>
Og lad os gå med stille sind<br>
som hyrderne til barnet ind,<br>
med glædestårer takke Gud<br>
for miskundhed og nådesbud!<br>

4.<br>
O Jesus, verden vid og lang<br>
til vugge var dig dog for trang,<br>
for ringe, om med guld tilredt<br>
og perlestukken, silkebredt.<br>

5.<br>
Men verdens ære, magt og guld<br>
for dig er ikkun støv og muld,<br>
i krybben lagt, i klude svøbt,<br>
et himmelsk liv du har mig købt.<br>

6.<br>
Velan, min sjæl, så vær nu glad,<br>
og hold din jul i Davids stad,<br>
ja, pris din Gud i allen stund<br>
med liflig sang af hjertens grund!<br>

7.<br>
Ja, sjunge hver, som sjunge kan:<br>
Nu tændtes lys i skyggers land,<br>
og ret som midnatshanen gol,<br>
blev Jakobs stjerne til en sol!<br>

8.<br>
Nu kom han, patriarkers håb,<br>
med flammeord og himmeldåb,<br>
og barnet tyder nu i vang,<br>
hvad David dunkelt så og sang.<br>

9.<br>
Kom, Jesus, vær min hyttegæst,<br>
hold selv i os din julefest,<br>
da skal med Davidsharpens klang<br>
dig takke højt vor nytårssang!<br>
