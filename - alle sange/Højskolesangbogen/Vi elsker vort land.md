---
title: "Vi elsker vort land"
tekst: "Holger Drachmann, 1885"
melodi: "P. E. Lange-Müller, 1885"
nummer: "316"
tema: "Året - midsommer"
---

***

1.<br>
Vi elsker vort land,<br>
når den signede jul<br>
tænder stjernen i træet med glans i hvert øje,<br>
når om våren hver fugl<br>
over mark under strand<br>
lader stemmen til hilsende triller sig bøje:<br>
vi synger din lov over vej, over gade,<br>
vi kranser dit navn, når vor høst er i lade,<br>
//: men den skønneste krans<br>
bli'r dog din, sankte Hans,<br>
den er bunden af sommerens hjerter så varme, så glade. ://<br>

2.<br>
Vi elsker vort land,<br>
men ved midsommer mest,<br>
når hver sky over marken velsignelsen sender,<br>
når af blomster er flest,<br>
og når kvæget i spand<br>
giver rigeligst gave til flittige hænder;<br>
når ikke vi pløjer og harver og tromler,<br>
når koen sin middag i kløveren gumler:<br>
//: da går ungdom til dans<br>
på dit bud sankte Hans!<br>
ret som føllet og lammet, der frit over engen sig tumler. ://<br>

3.<br>
Vi elsker vort land,<br>
og med sværdet i hånd<br>
skal hver udenvælts fjende beredte os kende,<br>
men mod ufredens ånd<br>
over mark, under strand<br>
vil vi bålet på fædrenes gravhøje tænde:<br>
hver by har sin heks, og hvert sogn sine trolde,<br>
dem vil vi fra livet med glædesblus holde,<br>
vi vil fred her til lands,<br>
sankte Hans, sankte Hans!<br>
den kan vindes, hvor hjerterne aldrig bli'r tvivlende kolde,<br>
//: vi vil fred her til lands,<br>
sankte Hans, sankte Hans!<br>
den kan vindes, hvor hjerterne aldrig bli'r tvivlende kolde. ://<br>

*Vi elsker vort land,<br>
og vi hilser den drot,<br>
som har prøvet og valgt sig den rette fyrstinde:<br>
på hans eventyr-slot<br>
kan hver kvinde, hver mand<br>
et eksempel for livet i kærlighed finde!<br>
Lad tiderne ældes, lad farverne blegne,<br>
et minde vi vil dog i hjertet os tegne:<br>
//: fra sagnrige nord<br>
gaar en glans over jord -<br>
Det er genskær af vidunderlandets fortryllende enge! ://<br>*
