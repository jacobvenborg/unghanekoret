---
title: "Mads Doss"
tekst: "Steen Steensen Blicher, 1842"
melodi: "Folkemelodi"
nummer: "437"
tema: "Kærlighed"
---
*Noter: F-dur* <br>

1.<br>
Mads Doss han war en kon koltringsknæjt,<br>
han gek mæ foeren i hien,<br>
imell så slow han lyng te en bejt,<br>
imell så band han åu vien<br>
en liim te hans muer, å så sang han imell,<br>
di hoer ed så vit, nær han tow te å hwell:<br>
*//: La la luh -- la la lih -- kom! så skal a bih! ://* <br>

2.<br>
Mett Kølvro war en kon stonthostøs,<br>
gek åsse mæ foeren i hien,<br>
å somti hun swedt, å somti hun frøs,<br>
den drywwen slet ett hun ku li en.<br>
Hon snøwsed imell, få hin dawwen wa lång,<br>
iwessomda tahrt hon sin klukker, å sang:<br>
*//: La la luh -- la la lih -- kom! så skal a bih! ://* <br>

3.<br>
Å somti di mødtes så his å så hæhr,<br>
od mælmad, å språkked så knøwt da,<br>
å let om let fek di hwerranner så kjæhr:<br>
Jen kam, næ den åhn ga en hwøwt da.<br>
Å næ di had ett, gek di hwæ te sit hjaer,<br>
å sang, så de gjall owwe mosser og kjaer:<br>
*//: La la luh -- la la lih -- kom! så skal a bih! ://* <br>

4.<br>
Såen gek da en sommer, å da gik flier.<br>
Lieg kjærrester så de fann o da.<br>
I hien kam di no ikke møj mier,<br>
men hjemm ve hweranner di lo da.<br>
Å så bløw di gywt å behøwd ett å sønng,<br>
som fahr di had gjow, i de båreste lønng:<br>
*//: La la luh -- la la lih -- kom! så skal a bih! ://* <br>

> Kon koltringsknæjt = ung knøs (dreng) <br>
> Vien = vidjer <br>
> Liim = riskost <br>
> Hwell = råbe højt (gale) <br>
> Stonthos = strømpe uden fod <br>
