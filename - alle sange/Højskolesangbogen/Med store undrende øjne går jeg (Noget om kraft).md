---
title: "Med store undrende øjne går jeg/Noget om kraft"
tekst: "Halfdan Rasmussen, ''Noget om kraft fra'' ''Lyriske installationer'', 1958"
melodi: "Erik Sommer, 1989"
nummer: "122"
tema: "Liv"
---

***

1.<br>
Med store undrende øjne går jeg,<br>
hvor anemonerne lyser hvidt.<br>
Og midt i forårets lysvæld går jeg<br>
og ser mod himlen og spørger blidt<br>

2.<br>
Hvem opfandt lærken og nattergalen?<br>
Hvem satte knopper på birk og bøg?<br>
og hvem bestemte, at netop svalen<br>
sku’ være svale og gøgen gøg?<br>

3.<br>
Hvad er det dog for en slags reflekser<br>
der kalder pindsvin og tusser frem?<br>
og hvem er det, der går rundt og hekser<br>
i Hornbæk, Tarm og Jerusalem?<br>

4.<br>
Thi alle steder er samme under<br>
og samme kraft, som gør sjælen stum.<br>
Og alle vegne går folk og grunder<br>
på livets dybe mysterium.<br>

5.<br>
Men ingen svarer fra skjulte egne<br>
og gi’r os grundig og god besked,<br>
så jeg må svare på andres vegne<br>
og formulere, hvad ingen ved<br>

6.<br>
Jeg tror, der ligger et barn dybt inde<br>
i alle levende ting der gror,<br>
et barn, der er som en fuglevinge,<br>
en lille Gud, der er evig stor.<br>

7.<br>
Jeg tror, han danser i altings hjerte.<br>
Jeg tror, han hviler i altings vækst.<br>
Og alle underes under er det,<br>
at han er ordløs og altings tekst.<br>

8.<br>
Han er i spurvenes sang i hækken,<br>
i solsort fløjt og i hundeglam.<br>
Og hvis de lytter til tudens kvækken<br>
og lammets brægen så er det ham.<br>

9.<br>
Han er i regn og hvor støv må tørste.<br>
I vandets rislen. I træets saft.<br>
I alt det mindste, i alt det størst.<br>
Den mindste enhed. Den største kraft.<br>

10.<br>
Hør blæsten synger din sang, veninde !<br>
Se, træet blomstre på barnets bud !<br>
Jeg tror der lever et barn dybt inde,<br>
en kraft, som aldrig kan drives ud.<br>
