---
title: "I al sin glans nu stråler solen"
tekst: "N. F. S. Grundtvig, 1843"
melodi: "Henrik Rung, 1859"
nummer: "303"
tema: "Året - pinse"
---

***

1.<br>
I al sin glans nu stråler solen,<br>
livslyset over nådestolen,<br>
nu kom vor pinseliljetid,<br>
nu har vi sommer skær og blid,<br>
nu spår os mer end englerøst<br>
i Jesu navn en gylden høst.<br>

2.<br>
I sommernattens korte svale<br>
slår højt fredskovens nattergale,<br>
så alt, hvad herren kalder sit,<br>
må slumre sødt og vågne blidt,<br>
må drømme sødt om paradis<br>
og vågne til Vorherres pris.<br>

3.<br>
Det ånder himmelsk over støvet,<br>
det vifter hjemlig gennem løvet,<br>
det lufter liflig under sky<br>
fra paradis, opladt på ny,<br>
og yndig risler ved vor fod<br>
i engen bæk af livets flod.<br>

4.<br>
Det volder alt den ånd, som daler,<br>
det virker alt den ånd, som taler<br>
ej af sig selv, men os til trøst,<br>
af kærlighed med sandheds røst,<br>
i ordets navn, som her blev kød,<br>
og fo'r til himmels, hvid og rød!<br>

5.<br>
Opvågner alle dybe toner,<br>
til pris for menneskets forsoner!<br>
Forsamles alle tungemål<br>
i takkesangens offerskål!<br>
Istemmer over herrens bord<br>
nu menighedens fulde kor!<br>

6.<br>
I Jesu navn da tungen gløder,<br>
hos hedninger så vel som jøder,<br>
i Jesus-navnets offerskål<br>
hensmelter alle modersmål,<br>
i Jesu navn udbryder da<br>
det evige halleluja!<br>

7.<br>
Vor Gud og fader uden lige!<br>
Da blomstrer rosen i dit rige,<br>
som sole vi går op og ned<br>
i din enbårnes herlighed,<br>
thi du for hjertet, vi gav dig,<br>
gav os med ham dit himmerig!<br>
