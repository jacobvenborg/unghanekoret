---
title: "Det er hvidt herude"
tekst: "Steen Steensen Blicher, 1838"
melodi: "Thomas Laub, 1914"
nummer: "253"
tema: "Vintertid"
---

***

1.<br>
Det er hvidt herude,<br>
kyndelmisse slår sin knude<br>
overmåde hvas og hård,<br>
hvidt forneden, hvidt foroven,<br>
pudret tykt står træ i skoven<br>
som udi min abildgård.<br>

2.<br>
Det er tyst herude,<br>
kun med sagte pik på rude<br>
melder sig den små musvit.<br>
Der er ingen fugl, der synger,<br>
finken kun på kvisten gynger,<br>
ser sig om og hvipper lidt.<br>

3.<br>
Det er koldt herude,<br>
ravne skrige, ugler tude,<br>
søge føde, søge læ.<br>
Kragen spanker om med skaden<br>
højt på rygningen af laden,<br>
skeler til det tamme kræ.<br>

4.<br>
Hanen sig opsvinger<br>
på en snemand, sine vinger<br>
klaskende han sammenslår.<br>
Krummer halsen stolt og galer -<br>
hvad monstro han vil, den praler?<br>
Hvis endda om tø han spår!<br>

5.<br>
Inderlig jeg længes<br>
efter vår, men vintren strænges,<br>
atter vinden om til nord!<br>
Kom, sydvest, som frosten tvinger,<br>
kom med dine tågevinger,<br>
kom og løs den bundne jord!<br>
