---
title: "Hil dig, Frelser og Forsoner!"
tekst: "N. F. S. Grundtvig, 1837"
melodi: "C. C. Hoffmann, 1878"
nummer: "279"
tema: "Året - påske"
---

***

1.<br>
Hil dig, frelser og forsoner!<br>
verden dig med torne kroner,<br>
du det ser, jeg har i sinde<br>
rosenkrans om kors at vinde,<br>
giv dertil mig mod og held!<br>

2.<br>
Hvad har dig hos Gud bedrøvet,<br>
og hvad elsked du hos støvet,<br>
at du ville alt opgive<br>
for at holde os i live,<br>
os dig at meddele hél?<br>

3.<br>
Kærligheden, hjertegløden,<br>
stærkere var her end døden,<br>
heller giver du end tager,<br>
ene derfor dig behager<br>
korsets død i vores sted!<br>

4.<br>
Ak! nu føler jeg til fulde<br>
hjertets hårdhed, hjertets kulde!<br>
Hvad udsprang af disse fjelde,<br>
navnet værdt, til at gengælde,<br>
frelsermand, din kærlighed?<br>

5.<br>
Dog jeg tror, af dine vunder<br>
væld udsprang til stort vidunder,<br>
mægtigt til hver sten at vælte<br>
til isbjerge selv at smelte,<br>
til at tvætte hjertet rent!<br>

6.<br>
Derfor beder jeg med tårer:<br>
Led den ind i mine årer,<br>
floden, som kan klipper vælte,<br>
floden, som kan isbjerg smelte,<br>
som kan blod-skyld tvætte af!<br>

7.<br>
Du, som har dig selv mig givet,<br>
lad i dig mig elske livet,<br>
så for dig kun hjertet banker,<br>
så kun du i mine tanker<br>
er den dybe sammenhæng!<br>

8.<br>
Skønt jeg må som blomsten visne,<br>
skønt min hånd og barm må isne<br>
du, jeg tror, kan det så mage,<br>
at jeg døden ej skal smage,<br>
du betalte syndens sold!<br>

9.<br>
Ja, jeg tror på korsets gåde,<br>
gør det, Frelser, af din nåde.<br>
Stå mig bi, når fjenden frister!<br>
ræk mig hånd, når øjet brister!<br>
sig: vi gå til Paradis!<br>
