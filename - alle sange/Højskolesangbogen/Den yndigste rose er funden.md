---
title: "Den yndigste rose er funden"
tekst: "H. A. Brorson, 1732"
melodi: "Fra 1500-tallet"
nummer: "225"
tema: "Året - jul"
---

***

1.<br>
Den yndigste rose er funden,<br>
blandt stiveste torne oprunden,<br>
vor Jesus, den dejligste pode,<br>
blandt syndige mennesker gro'de.<br>

2.<br>
Alt siden vi tabte den ære,<br>
Guds billedes frugter at bære,<br>
var verden forvildet og øde,<br>
vi alle i synden bortdøde.<br>

3.<br>
Da lod Gud en rose opskyde<br>
og sæden omsider frembryde,<br>
at rense og ganske forsøde<br>
vor slægts den fordærvede grøde.<br>

4.<br>
Al verden nu burde sig fryde,<br>
med salmer mangfoldig udbryde,<br>
men mangen har aldrig fornummen,<br>
at rosen i verden er kommen.<br>

5.<br>
Forhærdede tidsel-gemytter,<br>
Så stive som torne og støtter,<br>
hvi holde I eder så ranke<br>
i stoltheds fordærvede tanke.<br>

6.<br>
Ak, søger de ydmyge steder,<br>
i støvet for frelseren græder,<br>
så få I vor Jesus i tale,<br>
thi roserne vokse i dale.<br>

7.<br>
Min Jesus, du altid skal være<br>
mit smykke, min rose og ære,<br>
de giftige lyster du døder<br>
og korset så liflig forsøder.<br>

8.<br>
Lad verden mig alting betage,<br>
lad tornene rive og nage,<br>
lad hjertet kun dåne og briste,<br>
min rose jeg aldrig vil miste.<br>
