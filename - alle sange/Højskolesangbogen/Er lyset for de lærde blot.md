---
title: "Er lyset for de lærde blot"
tekst: "N. F. S. Grundtvig, 1839"
melodi: "Thomas Laub, 1919"
nummer: "89"
tema: "Liv"
---

***

1.<br>
Er lyset for de lærde blot<br>
til ret og galt at stave?<br>
Nej, himlen under flere godt,<br>
og lys er himlens gave,<br>
og solen står med bonden op,<br>
slet ikke med de lærde,<br>
oplyser bedst fra tå til top,<br>
hvem der er mest på færde.<br>

2.<br>
Er lyset i planeter kun,<br>
som ej kan se og mæle?<br>
Er ikke ordet i vor mund<br>
et lys for alle sjæle!<br>
Det giver os for ånder syn,<br>
som solens skin for kroppe,<br>
det slår i sjælen ned som lyn<br>
fra skyerne hist oppe.<br>

3.<br>
Er lys på visse vilkår blot<br>
så halvvejs at ophøje?<br>
Gør det ej alle vegne godt!<br>
Er lys ej livets øje!<br>
Skal for misbrugens skyld måske<br>
på åndens himmelbue<br>
vi heller mulm og mørke se<br>
end solens blanke lue!<br>

4.<br>
Nej, aldrig spørges det fra Nord,<br>
vi lyset vil fordunkle!<br>
Som nordlys i fribårne ord<br>
det sås på himlen funkle,<br>
og ses det skal ved nordens pol,<br>
ej blot i kroppens rige:<br>
midsommerens den bolde sol<br>
vil ej for midnat vige!<br>

5.<br>
Oplysning være skal vor lyst,<br>
er det så kun om sivet,<br>
men først og sidst med folkerøst<br>
oplysningen om livet;<br>
den springer ud af folkedåd<br>
og vokser, som den vugges,<br>
den stråle i vort folkeråd,<br>
til aftenstjernen slukkes!<br>
